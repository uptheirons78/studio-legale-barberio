---
templateKey: landing-page
title: 'Gratuito Patrocinio a Roma'
date: 2021-05-03T10:30:00.000Z
description: >-
  Avvocato Laura Barberio iscritta nelle liste del gratuito patrocinio a Roma esperta di diritto dell'immigrazione, internazionale, civile e penale.
category: landing-page
---
L’Avvocato Laura Barberio è iscritta dal novembre del 2007 nell’elenco degli **[avvocati per il gratuito patrocinio di Roma](https://sostituzionilegali.it/albo-avvocati-roma/avvocato-laura-barberio/profilo-avvocato/9469)** presso il Consiglio dell’Ordine degli Avvocati di Roma.

Si occupa da anni di diritto internazionale, diritto penale, diritto di famiglia, diritto minorile, diritto dell’immigrazione, protezione internazionale e riconoscimento dell’asilo politico. Si impegna quotidianamente per la tutela dei diritti umani, in ambito civile, penale ed amministrativo.

Se stai cercando un legale iscritto nelle liste del gratuito patrocinio a Roma l’Avvocato Laura Barberio potrà assisterti in materia **civile**, **penale** ed **amministrativa**.

Contatta il nostro studio ai numeri **06.483694** o **06.48977102**. Oppure  con email all’indirizzo ***avvocatolaura@studiobarberio.org***. Dopo aver ascoltato le tue esigenze, potremo effettuare **valutazioni gratuite sull’esistenza dei presupposti per essere ammessi al gratuito patrocinio a spese dello stato**. In caso di ammissione le spese processuali saranno completamente gratuite ed a carico dello stato italiano che provvederà a liquidare i nostri compensi.

Nel caso in cui la verifica dei presupposti per essere ammessi al gratuito patrocinio risultasse negativa lo **[Studio Legale Barberio](/chi-siamo)** potrà comunque, sempre in maniera gratuita, proporvi un preventivo tenendo conto delle azioni necessarie da mettere in atto (fase di studio, introduzione del giudizio, istruttoria e decisoria dell’eventuale procedimento).

Nel caso sia vostro interesse approfondire l’istituto del gratuito patrocinio in questa pagina potete trovare tutte le informazioni necessarie.

### COS’È L’ISTITUTO DEL GRATUITO PATROCINIO

Il [legislatore italiano](https://www.giustizia.it/giustizia/it/mg_3_7_2.page#) ha assicurato il gratuito patrocinio a spese dello stato nei seguenti ambiti:

* procedimento civile;
* procedimento penale;
* procedimento amministrativo;
* procedimento di volontaria giurisdizione;
* procedimento contabile;
* procedimento tributario;


Il **[gratuito patrocinio a spese dello stato](/blog/2019-12-04-l’assurda-burocrazia-del-gratuito-patrocinio-per-i-richiedenti-asilo/)** è assicurato a tutti quei cittadini che non raggiungono un determinato reddito annuale purché le ragioni della domanda giudiziaria non siano manifestamente infondate.

![Avvocato Laura Barberio Gratuito Patrocinio Roma](/assets/gratuito-patrocinio-roma-1.jpg)

### FINALITÀ DEL GRATUITO PATROCINIO

Il gratuito patrocinio *de facto* è un istituto con il quale si cerca di **garantire anche a coloro che non è hanno le disponibilità economiche la possibilità di avvalersi di un’assistenza tecnico/giuridica di un avvocato senza il bisogno di corrispondere al professionista l’usuale onorario**. Questo, infatti, viene liquidato direttamente dallo Stato italiano al legale. É lo Stato stesso che garantisce, quindi, le spese necessarie per intentare e promuovere una causa o resistere in giudizio.

L’istituto del gratuito patrocinio si fonda sui principi costituzionali dello Stato italiano e rappresenta un vero e proprio istituto di equità sociale. L’**[art. 3 della Costituzione italiana](https://www.governo.it/it/costituzione-italiana/principi-fondamentali/2839#:~:text=economica%20e%20sociale.-,Art.,di%20condizioni%20personali%20e%20sociali.)** garantisce il diritto di tutti i cittadini alla pari dignità sociale, assegnando allo Stato il preciso compito di rimuovere ogni ostacolo economico e sociale al pieno e completo sviluppo della persona (“*E` compito della Repubblica rimuovere gli ostacoli di ordine economico e sociale, che, limitando di fatto la libertà e l'eguaglianza dei cittadini, impediscono il pieno sviluppo della persona umana e l'effettiva partecipazione di tutti i lavoratori all'organizzazione politica, economica e sociale del Paese.*”). L’**[art. 24 della Costituzione](https://www.senato.it/1025?sezione=120&articolo_numero_articolo=24#:~:text=Tutti%20possono%20agire%20in%20giudizio,art.&text=La%20difesa%20%C3%A8%20diritto%20inviolabile,difendersi%20davanti%20ad%20ogni%20giurisdizione.)** italiana afferma come inviolabile il diritto alla difesa, quindi anche coloro che non ne hanno le possibilità economiche devono essere in grado di poter godere dei mezzi tecnici e giuridici per agire in giudizio o difendersi innanzi a qualsiasi tipo di giurisdizione (“*Tutti possono agire in giudizio per la tutela dei propri diritti e interessi legittimi. La difesa è diritto inviolabile in ogni stato e grado del procedimento. Sono assicurati ai non abbienti, con appositi istituti, i mezzi per agire e difendersi davanti ad ogni giurisdizione. La legge determina le condizioni e i modi per la riparazione degli errori giudiziari*”).

### AMBITI DI APPLICABILITÀ DEL GRATUITO PATROCINIO

Il gratuito patrocinio **è assicurato in ogni procedimento penale** per la difesa dei cittadini che hanno i requisiti per richiederlo. Il cittadino non abbiente ammesso all’istituto del gratuito patrocinio riceve assistenza legale a spese dello stato lungo tutto l’iter processuale. Sia esso indagato, imputato, condannato, persona offesa da reato, danneggiato che voglia costituirsi come parte civile, responsabile civile o civilmente obbligato per una pena pecuniaria il cittadino ammesso al gratuito patrocinio può così avvalersi delle competenze di un legale a prescindere dalla propria condizione reddituale.

Anche nel **procedimento civile, amministrativo, tributario e contabile, nonché negli affari di volontaria giurisdizione**, quando le sue ragioni non risultino manifestamente infondate il cittadino italiano o straniero ammesso al gratuito patrocinio può godere, a spese dello stato italiano, dell’assistenza di un avvocato.

L’ammissione al patrocinio a spese dello stato è valida in ogni ordine e grado del giudizio e per ogni procedura, derivata ed accidentale, ad esso, eventualmente, connessa. Tale disciplina, se compatibile, si applica anche nella **fase dell’esecuzione**, nei **processi di revocazione, revisione di terzo o di revisione**. Si applica anche nei processi relativi alla applicazione di misure di sicurezza, di prevenzione, nei processi di competenza del Tribunale di Sorveglianza ove la persona interessata dal giudizio abbia la necessità di assistenza legale o di consulenze tecniche.

### CHI PUÒ ESSERE AMMESSO AL GRATUITO PATROCINIO

Possono beneficiare dell’istituto del gratuito patrocinio dello stato sia i **cittadini italiani** che gli **stranieri** regolarmente residenti nel nostro paese al momento del sorgere delle necessità legali o dei fatti oggetto del procedimento giudiziario. Possono, inoltre, godere del suddetto istituto anche gli **apolidi o enti ed associazioni senza scopo di lucro** appartenenti al c.d. “terzo settore” (es: organizzazioni  di  volontariato, le associazioni di promozione  sociale,  gli  enti  filantropici,  le imprese sociali, incluse le cooperative sociali, le reti associative, le società di mutuo soccorso, le associazioni,  riconosciute  o  non riconosciute ecc. come individuate nel d. lgs. 117/2017).

### CHI È ESCLUSO DAL GRATUITO PATROCINIO

In base all’**[art. 76 c. 4 bis DPR 115/2002](http://wiki.dirittopratico.it/Art._76_DPR_115-2002)** non possono beneficiare dell’istituto del gratuito patrocinio:

* i soggetti già condannati con sentenza definitiva per associazione di tipo mafioso, anche se straniere (art. 416 bis c.p.);
* chi abbia commesso reati avvalendosi delle condizioni previste dall’art. 416 bis c.p.;
* chi abbia commesso reati con il fine di agevolare l’attività delle associazioni di tipo mafioso (ex art. 416 bis c.p.);
* chi abbia commesso reato di associazione per delinquere finalizzata al contrabbando di tabacchi lavorati esteri (art. 291 quater DPR 43/1973);
* chi abbia commesso il reato di produzione, traffico e detenzione illeciti di sostanze stupefacenti o psicotrope e associazione finalizzata al traffico illecito di sostanze stupefacenti o psicotrope (artt. 73 e 74 c. 1 DPR 309/1990).

### REQUISITI REDDITUALI PER ESSERE AMMESSI AL GRATUITO PATROCINIO

Per essere ammesso al patrocinio a spese dello Stato, il richiedente deve essere **titolare di un reddito annuo imponibile**, risultante dall'ultima dichiarazione dei redditi, **non superiore ad € 11.746,68** (Decreto del Ministero della Giustizia del 23 luglio 2020, pubblicato sulla Gazzetta Ufficiale n. 24 del 30 gennaio 2021).

Tale importo viene aggiornato ogni biennio.

Ai fini della determinazione dei limiti di reddito, si tiene conto anche dei redditi che per legge sono esenti dall'imposta sul reddito delle persone fisiche (IRPEF) (es: pensione d’invalidità, indennità accompagnamento ecc.), che sono soggetti a ritenuta alla fonte a titolo d'imposta (es: interessi sui conti correnti), che sono soggetti ad imposta sostitutiva (art. 76 c. 3 DPR 115/2002).

Nel calcolo dei redditi necessari per essere ammessi al gratuito patrocinio **bisogna tenere conto anche degli eventuali redditi dei familiari conviventi** (coloro che risultano nel medesimo stato di famiglia).

Ricordiamo che si può godere del diritto di essere ammessi al gratuito patrocinio a Roma per procedimenti civili, penali, amministrativi e bisogna tener conto che nei procedimenti civili ed amministrativi non vi sono agevolazioni e viene considerato il **reddito complessivo familiare**, come sopra descritto, mentre **nei procedimenti penali, in caso di familiari conviventi l’importo in precedenza indicato di € 11.746,68 viene aumentato di € 1.032,91   per ogni familiare a carico** (art. 92 DPR 115/2002).

Il richiedente deve allegare un’**autocertificazione sull’entità del proprio reddito**. Lo straniero, se extracomunitario, deve allegare una **certificazione dell’autorità consolare competente** che attesti la veridicità di quanto dichiarato nella propria istanza di ammissione al gratuito patrocinio.

Consigliamo, ai fini di un calcolo preciso dei propri redditi, di rivolgersi al proprio commercialista, ad un CAF o patronato.

### ECCEZIONI AL LIMITE DI REDDITO

Il legislatore italiano ha previsto delle eccezioni ai limiti di reddito visti in precedenza. Esistono, infatti, delle circostanze in cui lo Stato estende il beneficio del gratuito patrocinio a prescindere dalla condizione reddituale del richiedente.

Sono ammessi senza limiti reddituali le persone che abbiano subito i seguenti reati:

* maltrattamenti in famiglia;
* pratiche di mutilazione degli organi genitali femminili;
* violenza sessuale;
* atti persecutori;
* riduzione in schiavitù (minori);
* prostituzione minorile;
* pornografia minorile;
* sfruttamento della prostituzione minorile;
* tratta di persone;
* acquisto ed alienazione di schiavi;
* corruzione di minorenne;
* adescamento di minori;
* il minore straniero non accompagnato coinvolto, a qualsiasi titolo, in un procedimento giurisdizionale, il quale ha diritto di essere informato dell'opportunità di nominare un legale di fiducia, anche attraverso il tutore nominato o l'esercente la responsabilità genitoriale (art. 3 c. 1 legge 184/1983) – come previsto dall’art. 76 c. 4 quater DPR 115/2002;
* i figli minori o i figli maggiorenni economicamente non autosufficienti rimasti orfani di un genitore a seguito di omicidio commesso in danno dello stesso genitore dal coniuge, anche legalmente separato o divorziato, dall'altra parte dell'unione civile, anche se l'unione civile è cessata, o dalla persona che è o è stata legata da relazione affettiva e stabile convivenza (in questo caso l’ammissione al gratuito patrocinio riguarda il relativo procedimento penale e tutti i procedimenti civili derivanti dal reato, compresi quelli di esecuzione forzata - come previsto dall’art. 76 c. 4 quater DPR 115/2002 (comma aggiunto dall’ art. 1 c.1, legge 4/2018, non tenendo conto dell'esistenza di un comma con identica numerazione).

![Avvocato Laura Barberio Gratuito Patrocinio Roma](/assets/gratuito-patrocinio-roma-2.jpg)

### COME SI RICHIEDE IL GRATUITO PATROCINIO

Il soggetto che si trovi nelle condizioni per poter richiedere il gratuito patrocinio, come in precedenza analizzate, può presentare l’istanza presso la **Segreteria del Consiglio dell'Ordine degli Avvocati competente** (art. 124 DPR 115/2002).

La persona interessata può recarsi personalmente presso la segreteria competente, oppure può inviare raccomandata con avviso di ricevimento.

L’istanza, solitamente, viene **inviata telematicamente dal difensore del richiedente** che, tra l’altro, ne autentica la sottoscrizione.

In ambito penale, la domanda per l'ammissione al gratuito patrocinio deve essere depositata, dal richiedente o dal suo avvocato, presso la **cancelleria del magistrato davanti al quale pende il procedimento**.

Il **modello dell’istanza** da presentare è disponibile fisicamente presso lo sportello della segreteria del Consiglio dell’Ordine degli Avvocati competente o è scaricabile digitalmente sul sito del medesimo C.O.A.

La domanda, formulata in carta semplice, quindi priva di marche da bollo, deve contenere: la richiesta di ammissione al patrocinio, i dati anagrafici del richiedente e dei componenti del suo nucleo familiare, l’autocertificazione dei redditi percepiti l’anno precedente alla domanda, l’impegno a comunicare tempestivamente qualsiasi variazione di tali redditi, le indicazioni in merito al tribunale competente o la data della prossima udienza, nel caso l’istanza venga presentata in corso di giudizio, nonché le ragioni in fatto ed in diritto utili a valutare la fondatezza della pretesa giuridica da far valere e, se possibile, le eventuali prove in favore delle proprie richieste.

In caso in cui il difensore sia stato già nominato **la sottoscrizione del richiedente deve essere autenticata dallo stesso**. Altrimenti deve essere apposta innanzi al funzionario competente a ricevere l’istanza o accompagnata da documento personale dell’istante in corso di validità. Pena l’inammissibilità della domanda.

**Il richiedente deve dichiarare il vero**. Eventuali dichiarazioni false o omissive, nonché la mancata dichiarazione relativa alla aumento di reddito è punita con la pena della reclusione e con la multa da 309,87 a 1.549,37 euro oltre al pagamento di tutte le somme già corrisposte dallo Stato (art. 125 DPR 115/2002). E’ previsto un potenziale controllo della Guardia di Finanza in merito ai redditi dei richiedenti il gratuito patrocinio.

### I DOCUMENTI NECESSARI PER RICHIEDERE IL GRATUITO PATROCINIO

La domanda deve essere corredata di fotocopia di un documento di identità valido del richiedente, fotocopia del codice fiscale, copia del permesso di soggiorno (se extracomunitario), stato di famiglia, ove necessario e richiesto, autocertificazione dei redditi o certificazione dell’autorità consolare in caso di soggetto extracomunitario, copia della documentazione utile a valutare la fondatezza della domanda.

Laddove il giudice procedente o il Consiglio dell'Ordine degli Avvocati competente a provvedere in via anticipata lo richieda la persona interessata ad essere ammessa al gratuito patrocinio deve,  pena l’inammissibilità, produrre la documentazione necessaria ad accertare la veridicità di quanto in essa indicato (art. 79 c. 3 DPR).

### STAI CERCANDO UN AVVOCATO PER IL GRATUITO PATROCINIO A ROMA ?

Se stai cercando un avvocato che possa assisterti con il gratuito patrocinio a Roma **[puoi rivolgerti al nostro studio legale](/contatti)**.

L’Avvocato Laura Barberio è iscritta nelle liste dei difensori per i non abbienti in materia penale, di diritto di famiglia e in diritto dell’immigrazione.

Negli ultimi anni i nostri clienti hanno ottenuto l’ammissione al gratuito patrocinio a Roma nelle seguenti materie:

* ricorsi in materia di immigrazione dinanzi al T.A.R. ed al Tribunale Civile;
* ricorsi in materia di protezione internazionale;
* ricorsi avverso diniego di visto;
* ricorsi avverso diniego di permesso di soggiorno;
* ricorsi avverso diniego di permesso di soggiorno soggiornante di lungo periodo;
* ricorsi avverso diniego di cittadinanza;
* ricorsi per il riconoscimento dello status di apolide;
* ricorsi avverso diniego di ricongiungimento o coesione familiare;
* ricorsi avverso espulsione;
* separazioni;
* divorzio;
* affidamento minori;
* decadenza responsabilità genitoriale;
* ricorsi ex art. 31 T.U.I. 286/98 per rilascio permesso di soggiorno per assistenza minori;
* assistenza legali in tutti i procedimenti penali.

Se stai cercando un avvocato iscritto nell’elenco degli avvocati per il gratuito patrocinio di Roma presso il Consiglio dell’Ordine degli Avvocati di Roma **[non esitare a contattarci](/contatti)**. Sapremo come aiutarti e fornirti l’assistenza legale di cui hai bisogno.

Puoi trovare tutti i nostri recapiti nella pagina **[contatti](/contatti)** del nostro sito.