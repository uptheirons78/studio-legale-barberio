---
title: Protezione internazionale a cittadino camerunense omosessuale
date: 2015-10-06T08:57:00.000Z
description: >-
  Stranieri – protezione internazionale – art. 1 Convenzione di Ginevra: status
  di rifugiato – elementi identificativi dello status: persecuzione per motivi
  di orientamento sessuale come appartenenza ad un determinato gruppo sociale –
  “se l’omosessualità costituisce motivo, come tale, di persecuzione, essa
  costituisce presupposto per il riconoscimento dello status di rifugiato”
category: sentenza
sentenza: /assets/ordinanza_431_2013.pdf
sentenza_btn: Leggi l'ordinanza
link: >-
  https://www.amnesty.it/rapporti-annuali/rapporto-annuale-2017-2018/africa/camerun/
articolo_btn: Amnesty International Rapporto sul Camerun
---
**In Camerun l’omosessualità è considerata reato**: l’art. 347 del codice penale camerunense punisce con la **reclusione da sei mesi a cinque anni** chiunque abbia rapporti sessuali con persone dello stesso sesso.

Il Tribunale di Roma riconosce lo **status di rifugiato politico** ai sensi della Convenzione di Ginevra per persecuzioni ad un omosessuale, citando la giurisprudenza internazionale e la Posizione P7-TC1-COD(2009)0164 del Parlamento europeo definita in prima lettura il 27 ottobre 2011 in vista dell’adozione della direttiva del Parlamento europeo e del Consiglio recante norme sull’attribuzione, a cittadini di paesi terzi o apolidi, della qualifica di beneficiario di protezione internazionale, su uno status uniforme per i rifugiati o per le persone ammissibili a beneficiare della protezione sussidiaria, nonché sul contenuto della protezione riconosciuta (rifusione), così recita "**_E’ altresi necessario introdurre una definizione comune del motivo di persecuzione costituito dall’appartenenza ad un determinato gruppo sociale_**".

Per definire un determinato **gruppo sociale**, occorre tenere debito conto nella misura in cui sono correlati al timore fondato del richiedente di subire persecuzioni, degli aspetti connessi al sesso del richiedente, tra cui l’identità di genere e l’orientamento sessuale, che possono essere legati a determinate tradizioni giuridiche e consuetudini. 

Non vi è dubbio, pertanto, che se **l’omosessualità costituisce motivo**, come tale, **di persecuzione**, essa costituisca presupposto per il riconoscimento dello status di rifugiato.
