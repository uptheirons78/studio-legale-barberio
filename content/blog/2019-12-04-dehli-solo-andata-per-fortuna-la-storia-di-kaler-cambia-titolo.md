---
templateKey: blog-post
title: 'DEHLI, SOLO ANDATA? PER FORTUNA LA STORIA DI KALER CAMBIA TITOLO'
date: 2015-10-03T14:19:00.000Z
description: >-
  Stranieri - Espulsione - Richiesta permesso di soggiorno per attesa
  occupazione - La normativa vigente non tutela l’ipotesi in cui il datore di
  lavoro non completi l’iter per ottenere il permesso di soggiorno.
category: articolo
link: 'https://bit.ly/2PfQTL5'
articolo_btn: Leggi l'articolo
---
Delhi solo andata. Questo poteva essere il titolo del racconto di cui è protagonista Kaler, cittadino indiano, trasferito all’aeroporto di Fiumicino per essere espulso. Nel 2009 Kaler presenta istanza di emersione colf-badanti ma, al momento di definire la pratica, viene licenziato verbalmente dal datore di lavoro che non si presenta allo Sportello Unico. Per evitare l’immediato allontanamento Kaler **chiede il permesso di soggiorno per “_attesa occupazione_”**. Ma l’istanza è respinta e gli viene notificato il **decreto di espulsione**.


L’avvocato Laura Barberio propone **ricorso al TAR del Lazio**, ottenendo la **sospensione cautelare del provvedimento**. Risultato importante. **La normativa vigente, infatti, non tutela l’ipotesi in cui il datore di lavoro non completi l’iter per ottenere il permesso di soggiorno**. Nel caso di licenziamento ordina al datore di lavoro di firmare il contratto per il periodo di lavoro già svolto. Non si ha tuttavia alcuna tutela nel caso di mancata presentazione del datore di lavoro (come nella vicenda di Kaler). Resta privo di garanzie il malcapitato, discriminato rispetto ai lavoratori regolarmente licenziati.

La sentenza del Tribunale Amministrativo Regionale del Lazio interviene provvidenzialmente a sanare un _vulnus,_ ma rischia di risultare inefficace. Ieri mattina alle ore 11.10 da Fiumicino sta per prendere il volo un aereo diretto in India con a bordo Kaler. Il decreto che ne sospendeva l’espulsione, infatti, non è ancora giunto al CIE di Ponte Galeria. Rocambolescamente, grazie a funzionari di polizia per una volta solerti ed all’intervento dell’Associazione “**A Buon Diritto**”, il decreto del TAR del Lazio arriva fin dentro il velivolo e fa sì che l’espellendo possa rimanere in Italia. Un’avventura a lieto fine ma assai significativa di come la sorte e la vita stessa di molti stranieri siano appese ad un filo.
